
|AGID_logo_carta_intestata-02.png|

+-------------------------------------------------------------------------------------+
|                                                                                     |
|**Linee Guida per l'effettuazione dei Pagamenti Elettronici a favore                 |
|delle Pubbliche Amministrazioni e dei Gestori di Pubblici Servizi**                  |
|                                                                                     |
|*ex articolo 5, comma 4 del decreto legislativo 7 marzo 2005. n. 82 e                |
|s.m.i. recante "Codice dell'amministrazione digitale"*                               |
|                                                                                     |
|**Versione** **1.2 –** **febbraio 2018**                                             |
|                                                                                     |
+-------------------------------------------------------------------------------------+


8. Effettuazione del pagamento
==============================

Le Linee guida non dettano specifici *workflow* procedurali per i
procedimenti amministrativi degli Enti Creditori, bensì introducono
particolari “modelli”, meglio definiti nell’\ *Allegato B - Specifiche
attuative del Nodo dei Pagamenti-SPC*, per eseguire i correlati
pagamenti che possono essere effettuati, sia dai siti web degli stessi
Enti Creditori, sia attraverso i servizi e i canali messi a disposizione
dai prestatori di servizi di pagamento.

Per consentire all’utilizzatore finale di effettuare il pagamento in
modalità elettronica, l’Ente Creditore deve rendere disponibile:

a) il codice “Identificativo Univoco di Versamento” (:ref:`IUV, di cui al § 7.1 <IUV-e-causale-del-versamento>`) 
per i pagamenti eseguiti attraverso il sito web dell’Ente Creditore;

b) il codice avviso, che contiene il codice IUV, per i pagamenti
eseguiti attraverso i servizi e i canali messi a disposizione dai
prestatori di servizi di pagamento.

L’insieme del codice “\ **Identificativo Univoco di Versamento**\ ”
(IUV) associato al codice IBAN del conto di accredito e, se del caso, al
conto corrente postale dell’Ente Creditore, si configura come un “avviso
di pagamento”.

Nel caso in cui il pagamento sia avviato attraverso il sito web
dell’Ente Creditore, l’avviso di pagamento può essere scambiato
attraverso strumenti informatici direttamente tra l’Ente Creditore e il
prestatore di servizi di pagamento di cui l’utilizzatore finale si
avvale per la singola operazione.

Nel caso in cui il pagamento sia eseguito attraverso i servizi e i
canali messi a disposizione dal prestatore di servizi di pagamento di
cui l’utilizzatore finale si avvale per la singola operazione, l’Ente
Creditore deve rendere disponibile l’avviso di pagamento in un documento
inviato all’utilizzatore finale stesso attraverso canali digitali, posta
ordinaria, posta elettronica, “download” dal sito web dell’Ente
Creditore, ecc.

8.1 Pagamenti dal sito dell’Ente Creditore
------------------------------------------

Sono i pagamenti, effettuati dall’utilizzatore finale 
**attraverso i siti web degli Enti Creditori**, integrati in un procedimento
amministrativo che prevede la de-materializzazione dell’attestazione del
pagamento.

In tale processo, che presuppone il colloquio tra l’utilizzatore finale
che richiede di effettuare un pagamento - e che a tale scopo utilizza le
procedure messe a disposizione dall’Ente Creditore - e il prestatore di
servizi di pagamento che lo esegue, si configura l’uso di un “avviso di
pagamento informatico” che contiene il codice “\ **Identificativo Univoco di Versamento**\ ” (IUV).

Nell’ambito della piattaforma tecnologica di cui al :ref:`successivo paragrafo
8.3, <piattaforma-tecnologica-per-linterconnessione>` l’“avviso di pagamento telematico” sopra indicato si configura
quale “Richiesta di pagamento telematico”.

8.1.1 Identificazione del soggetto che effettua il versamento
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Le procedure di pagamento messe in atto dalle **pubbliche amministrazioni** 
possono richiedere, quando previsto dalle stesse,
l’identificazione informatica del soggetto che effettua il versamento
attraverso gli strumenti previsti dall’articolo 64 e 64-bis del CAD
(Sistema pubblico per la gestione delle identità digitali) ovvero con
altri strumenti equipollenti resi noti preventivamente al soggetto che
effettua il versamento.

8.1.2 Trasparenza nel pagamento
~~~~~~~~~~~~~~~~~~~~~~~~~~~~~~~

Nel rispetto della normativa in materia di trasparenza, il Nodo dei
Pagamenti-SPC, attraverso delle specifiche funzionalità e
preventivamente all’esecuzione dell’operazione di pagamento, espone le
condizioni, anche economiche, per l’utilizzo degli strumenti di
pagamento messi a disposizione dai PSP.

8.2 Pagamenti attraverso i servizi e i canali messi a disposizione dai PSP
--------------------------------------------------------------------------

Ci si riferisce ai pagamenti per i quali non è richiesta, sul sito web
dell’Ente Creditore, un’operatività di tipo interattivo con
l’utilizzatore finale; tali pagamenti sono eventualmente supportati da
un avviso di pagamento (analogico e/o digitale) e possono quindi essere
perfezionati in tempi successivi, avvalendosi dei canali offerti dai PSP
scelti dal pagatore o dal soggetto versante, attraverso i servizi
telematici messi a disposizione della propria clientela e integrati con
la piattaforma tecnologica di cui al :ref:`successivo paragrafo
8.3. <piattaforma-tecnologica-per-linterconnessione>`

.. _piattaforma-tecnologica-per-linterconnessione:

8.3 La piattaforma tecnologica per l'interconnessione e l'interoperabilità tra le pubbliche amministrazioni e i prestatori di servizi di pagamento
--------------------------------------------------------------------------------------------------------------------------------------------------

L’Agenzia per l’Italia Digitale, ai sensi dell’articolo 5, comma 2 del
CAD, mette a disposizione delle pubbliche amministrazioni, attraverso il
Sistema Pubblico di Connettività, una piattaforma tecnologica per
assicurare l’interconnessione e l’interoperabilità tra queste ultime ed
i PSP abilitati, già indicata come Nodo dei Pagamenti-SPC.

L’iniziativa si inquadra nell’ambito dell’assetto organizzativo e
tecnologico offerto dal Sistema Pubblico di Connettività e Cooperazione
(SPCoop) che permette l’integrazione delle singole componenti già in uso
nelle pubbliche amministrazioni, realizzando in questo modo la piena
integrazione delle diverse soluzioni adottate dalle amministrazioni
pubbliche e l’interoperabilità con le piattaforme di incasso e pagamento
dei prestatori di servizi di pagamento abilitati.

L’obbligo di adesione al Sistema pagoPA è declinato e tecnicamente
dettagliato nelle presenti Linee guida e nei relativi allegati tecnici,
ove sono descritti i diversi modelli di pagamento. Pertanto, i soggetti
obbligati ad aderire al Nodo dei Pagamenti-SPC sono, altresì, chiamati
ad implementare tutti i modelli di pagamento previsti, salvo che l’Ente
Creditore verifichi che il processo di erogazione di tutti i servizi da
questi erogati sia integralmente dematerializzato. In tale specifico
caso, l’Ente Creditore può non implementare il modello di pagamento
attivato presso il PSP.

Gli Enti Creditori devono definire un piano di attivazione dei servizi
atto ad individuare, in dettaglio, le attività e i tempi di loro
realizzazione per fare in modo che i pagamenti di tutti i servizi
erogati dal singolo soggetto obbligato possano essere eseguiti con tutti
i modelli di pagamento previsti dalle presenti Linee guida.

8.3.1 Le funzionalità del Nodo dei Pagamenti-SPC
~~~~~~~~~~~~~~~~~~~~~~~~~~~~~~~~~~~~~~~~~~~~~~~~

L’infrastruttura messa a disposizione dall’Agenzia per l’Italia Digitale
consente agli Enti Creditori di gestire tutte le soluzioni organizzative
adottate per far effettuare i pagamenti dovuti - sia che siano attivati
direttamente dai propri siti web sia che siano iniziati presso le
strutture dei prestatori di servizi di pagamento - e all’utilizzatore
finale di avvalersi di tutti gli strumenti di pagamento disponibili.

In particolare, è possibile - attraverso il Nodo dei Pagamenti-SPC -
gestire in modo interattivo tutti i pagamenti, nonché consentire
all’utilizzatore finale di operare direttamente sui canali offerti dai
prestatori di servizi di pagamento, rendendo possibile agli Enti
Creditori lo snellimento dei processi di riscossione, il miglioramento
della qualità dei servizi erogati e il risparmio sui costi di processo.

L’esecuzione dei pagamenti si perfeziona attraverso lo scambio di
oggetti informatici denominati “Richiesta di pagamento telematico” e
“Ricevuta telematica”, tra il Nodo dei Pagamenti-SPC e le piattaforme
dei prestatori di servizi di pagamento aderenti che colloquiano tra di
loro in modalità cooperativa.

Le “Ricevute telematiche” costituiscono prova dell’avvenuto addebito del
pagatore o del soggetto versante e devono essere conservate, a cura
degli Enti Creditori, con le modalità indicate nelle disposizioni sulla
conservazione dei documenti informatici [3]_.

L’adesione dei prestatori di servizi di pagamento al Nodo dei
Pagamenti-SPC consente a questi ultimi di rilasciare al pagatore una
ricevuta, telematica e/o cartacea, con potere liberatorio.

Le modalità tecniche e organizzative per l’utilizzo della piattaforma
tecnologica sono definite nell’\ *Allegato B - Specifiche attuative del
Nodo dei Pagamenti-SPC*, e costituiscono parte integrante delle presenti
Linee guida.

8.3.2 Accordi per l’attivazione dell’interoperabilità con il Nodo dei Pagamenti-SPC
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

L’utilizzo dei servizi messi a disposizione dal Nodo dei Pagamenti-SPC è
attivato attraverso apposite procedure rese disponibili sul sito
istituzionale dell’Agenzia per l’Italia Digitale.

Per aderire, gli Enti Creditori devono utilizzare il `Portale delle
Adesioni <https://portal.pagopa.gov.it/pda-fa-portal/login>`__,
sottoscrivendo apposite “Lettere di adesione”, il cui schema è
predisposto dall’Agenzia per l’Italia Digitale.

Per garantire il rispetto delle presenti Linee guida, dei relativi
allegati, nonché di ogni altra documentazione inerente il Sistema
pagoPA, i prestatori di servizi di pagamento, sottoscrivono su base
volontaria con l’Agenzia per l’Italia Digitale uno tra i due “Accordi di
Servizio” pubblicati sul sito dell’Agenzia per l’Italia Digitale.

8.3.3 Intermediari per la connessione al Nodo dei Pagamenti-SPC
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Gli **Enti Creditori,** nonché i **PSP** che abbiano sottoscritto gli
accordi di cui al paragrafo precedente, si possono avvalere di uno o più
soggetti terzi che, in nome e per conto del soggetto aderente, si
occuperanno di gestire le attività di interconnessione
all’infrastruttura Nodo dei Pagamenti-SPC, mantenendo inalterate le
singole responsabilità nei confronti degli utilizzatori finali.

Gli stessi Enti Creditori, nonché gli stessi PSP che abbiano
sottoscritto gli accordi di cui al paragrafo precedente, previo accordo
con l’Agenzia per l’Italia Digitale, possono costituirsi quali soggetti
intermediari al fine di offrire servizi di interconnessione al Nodo dei
Pagamenti-SPC.

8.4 Convenzioni e atti negoziali con i prestatori di servizi di pagamento
-------------------------------------------------------------------------

In via generale e - indipendentemente dallo strumento di pagamento
scelto dall’utilizzatore finale, per le operazioni di pagamento
richieste a un prestatore di servizi di pagamento prescelto, ancorché in
via occasionale, dall’utilizzatore finale - non sono necessari
particolari convenzioni o atti negoziali tra l’Ente Creditore ed i
prestatori di servizi di pagamento, ma è sufficiente che il prestatore
di servizi di pagamento prescelto sia tra quelli aderenti al Sistema
pagoPA, in quanto l’ordine di pagamento è impartito direttamente dal
pagatore o dal soggetto versante al proprio prestatore di servizi di
pagamento e il codice IBAN indicato dall’Ente Creditore consente la
contabilizzazione immediata delle somme sul conto dell’Ente Creditore o
presso la tesoreria dello Stato.

Il Sistema pagoPA, difatti, non prevede alcun tipo di rapporto
contrattuale tra il PSP e l’Ente Creditore, per cui le commissioni sono
applicate all’utilizzatore finale dal proprio PSP (selezionato
liberamente tra i PSP aderenti) per il servizio di pagamento richiesto.

Di conseguenza - in applicazione del principio tariffario comunitario
c.d. SHARE e del divieto di *surcharge*, come recepiti a livello
nazionale dal D.Lgs. 11/2010 di recepimento della direttiva Payment
Service Directive (PSD) - il pagatore è chiamato a corrispondere le
commissioni al PSP da lui selezionato. Tali principi, stante il
funzionamento del Sistema pagoPA, sono rispettati anche nell’operatività
del pagamento con carta di pagamento.

Precisato quanto fin qui esposto, appare per completezza opportuno
segnalare che quanto avviene con il Sistema pagoPA - ossia consentire ad
un PSP aderente e selezionato liberamente dall’utilizzatore finale di
richiedere una commissione per l’operazione di pagamento – costituisce
una fattispecie in nessun modo assimilabile alla pratica illegale (art.
3, comma 4, D.Lgs. 11/2010) e scorretta (art. 21, comma 4bis, e art. 62,
comma 1, D.Lgs. 206/2005) del *surcharge*, in cui un beneficiario
applica un sovrapprezzo per determinate tipologie di pagamento,
ribaltando sull’utente, in tutto o in parte, le commissioni che lo
stesso beneficiario è chiamato a riconoscere al proprio PSP.

Solo laddove la pubblica amministrazione, in materia di pagamenti,
voglia accollarsi in tutto o in parte le commissioni in capo agli
utilizzatori finali ovvero voglia mettere a disposizione degli
utilizzatori finali dei servizi di pagamento che non risultano erogati
da nessun PSP aderente al Nodo dei Pagamenti-SPC, la stessa
amministrazione, solo in tali evenienze, potrà porre in essere delle
specifiche convenzioni con uno o più PSP, nel rispetto dei principi di
evidenza pubblica.

.. _giornata-operativa-del-nodo:

8.5 Giornata operativa del Nodo dei Pagamenti-SPC
-------------------------------------------------

Al fine di assicurare l’applicazione uniforme dei tempi di esecuzione
massima delle operazioni e tenendo altresì conto dei diversi modelli
operativi adottati dai PSP, indipendentemente dal termine della giornata
operativa stabilito da ciascun PSP, il termine della giornata operativa
per la ricezione delle operazioni di pagamento da effettuarsi tramite il
Nodo dei Pagamenti-SPC (c.d. “giornata operativa del Nodo dei
Pagamenti-SPC”) è indicata nella Sezione I dell’\ *Allegato A -
Specifiche attuative dei codici identificativi di versamento,
riversamento e rendicontazione*.

.. [3]
   Capo III “Formazione, gestione e conservazione dei documenti
   informatici” del CAD.

.. |AGID_logo_carta_intestata-02.png| image:: media/header.png
   :width: 5.90551in
   :height: 1.30277in
