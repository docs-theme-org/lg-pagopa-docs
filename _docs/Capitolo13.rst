
|AGID_logo_carta_intestata-02.png| 

+-------------------------------------------------------------------------------------+
|                                                                                     |
|**Linee Guida per l'effettuazione dei Pagamenti Elettronici a favore                 |
|delle Pubbliche Amministrazioni e dei Gestori di Pubblici Servizi**                  |
|                                                                                     |
|*ex articolo 5, comma 4 del decreto legislativo 7 marzo 2005. n. 82 e                |
|s.m.i. recante "Codice dell'amministrazione digitale"*                               |
|                                                                                     |
|**Versione** **1.2 –** **febbraio 2018**                                             |
|                                                                                     |
+-------------------------------------------------------------------------------------+


13. Decorrenza
==============

Le presenti Linee guida, in forza delle modifiche al CAD di cui al
Decreto legislativo 26 agosto 2016, n. 179 e del successivo Decreto
legislativo 13 dicembre 2017, n. 217, sostituiscono le precedenti
(Versione 1.1 – gennaio 2014) emanate dall’Agenzia per l’Italia Digitale
con la determinazione commissariale n. 8/2014 e pubblicate nella
Gazzetta Ufficiale, Serie Generale, n. 31 del 7.2.2014.

Il Sistema pagoPA rientra negli obiettivi indicati dall’Agenzia nel
documento “\ *Strategia per la crescita digitale 2014-2020*\ ”
finalizzato all’attuazione dell’agenda digitale europea. Tale
indicazione è stata peraltro confermata nel “\ *Piano Triennale per
l’informatica nella Pubblica amministrazione 2017-2019*\ ”, approvato
dal Presidente del Consiglio dei Ministri in attuazione della Legge di
stabilità 2016 (L. n. 208/2015). In particolare, il Sistema pagoPA
rientra tra le Infrastrutture immateriali che le Pubbliche
amministrazioni sono chiamata ad implementare entro il **31 dicembre
2017**.

Inoltre si segnala che, ai sensi dell’articolo 65, comma 2, del citato
Decreto legislativo 13 dicembre 2017, n. 217 «\ *L’obbligo per i
prestatori di servizi di pagamento abilitati di utilizzare
esclusivamente la piattaforma di cui all’articolo 5, comma 2, del
decreto legislativo n. 82 del 2005 per i pagamenti verso le pubbliche
amministrazioni decorre dal 1° gennaio 2019*\ ». Pertanto, a decorrere
da tale data, i prestatori di servizi di pagamento abilitati ad operare
sul territorio nazionale dalla Banca d’Italia non potranno in alcun modo
eseguire servizi di pagamento che non transitino per il Nodo dei
Pagamenti-SPC e che abbiano come beneficiario un soggetto pubblico
obbligato all’adesione allo stesso sistema, ad eccezione dei soli
servizi di cui alle lettere a), b), c) e d) del :ref:`capitolo 5 <strumenti-di-pagamento>`.

Infine, si evidenzia che, ai sensi dell’articolo 2, punto 39, del
Decreto legislativo 15 dicembre 2017, n. 218 per il recepimento in
Italia della PSD2, è stabilito che «\ *Gli articoli 36, 37 e 38 del
decreto legislativo 27 gennaio 2010, n. 11 sono abrogati dalla data di
entrata in vigore del presente decreto, ad eccezione del comma 6
dell'articolo 37 che è abrogato a decorrere dal 1° gennaio 2019»*.
Pertanto, dovendo le Pubbliche Amministrazioni applicare quanto
stabilito in materia di pagamenti dalla PSD e dalla PSD2 a partire dal
1° gennaio 2019, appare opportuno rappresentare che, per la sola
componente degli incassi, l’adesione al Sistema pagoPA garantisce,
altresì, il pieno rispetto della direttiva europea, come recepita a
livello nazionale.



.. |AGID_logo_carta_intestata-02.png| image:: media/header.png
   :width: 5.90551in
   :height: 1.30277in
